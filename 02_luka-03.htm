<h1>ლუკას სახარება</h1> <h2>თავი მესამე</h2>   
<p> 1. ტიბერიუს კეისრის მმართველობის მეთხუთმეტე წელს, როცა პონტიუს პილატე იუდეის მთავარი იყო, ჰეროდე - გალილეის მეოთხედმთავარი, ფილიპე, მისი ძმა, - ატურეისა და ტრაქონიის მხარის მეოთხედმთავარი, ხოლო ლისანია - აბილენეს მეოთხედმთავარი; </p> 
<p> 2. ანნასა და კაიაფას მღვდელმთავრობისას გაისმა სიტყვა ღმრთისა იოანეს, ზაქარიას ძის მიმართ, უდაბნოში. </p> 
<p> 3. დადიოდა იგი იორდანეს მთელ შემოგარენში და ქადაგებდა ნათლის ღებას სინანულისას ცოდვათა მისატევებლად. </p> 
<p> 4. როგორც დაწერილია ესაია წინასწარმეტყველის სიტყვათა წიგნში: ხმა უდაბნოში მღაღადებლისა: გაამზადეთ გზა უფლისა, გაასწორეთ მისი ბილიკნი. </p> 
<p> 5. ყოველი ხევი ამოივსება და ყოველი მთა და ბორცვი დამდაბლდება; მრუდე გასწორდება და ფლატე გავაკდება. </p> 
<p> 6. და ყოველი ხორცი იხილავს მხსნელობას ღმრთისას. </p> 
<p> 7. და ეუბნებოდა მის მიმართ ნათლის ღებად მიმავალ ხალხს: იქედნეს ნაშიერნო, ვინ გასწავლათ, გაექეცითო მომავალ რისხვას? </p> 
<p> 8. მაშ, გამოიღეთ ნაყოფი ღირსი სინანულისა: და ნუ ეტყვით თქვენსავე თავს: მამად გვივისო აბრაამი; რადგანაც გეუბნებით თქვენ: ღმერთს ხელეწიფება თვით ამ ქვათაგანაც აღუდგინოს ძენი აბრაამს. </p> 
<p> 9. ვინაიდან აწ უკვე ცული ხეების ფესვთან დევს. ყოველი ხე, რომელიც არ გამოიღებს კეთილ ნაყოფს, მოიჭრება და ცეცხლს მიეცემა. </p> 
<p> 10. ეკითხებოდა ხალხი: მაშ, რაღა ვქნათო? </p> 
<p> 11. მიუგო და უთხრა მათ: ვისაც ორი ხელი სამოსი აქვს, მისცეს არმქონეს: და ვისაც საჭმელი აქვს, ასევე მოიქცეს. </p> 
<p> 12. მოვიდნენ მებაჟენიც ნათლის ღებად და უთხრეს მას: მოძღვარო, ჩვენ რაღა ვქნათ? </p> 
<p> 13. მიუგო მათ: ნურაფერს აიღებთ თქვენთვის დაწესებულზე მეტს. </p> 
<p> 14. მეომრებმაც ჰკითხეს: ჩვენ კი რა ვქნათო? და უთხრა მათ: ნურავის შეურაცხყოფთ, ნურც ცილს დასწამებთ და დასჯერდით საფასურს თქვენსას. </p> 
<p> 15. ხოლო როცა ხალხი მოლოდინში იყო და გულში ყველა ამას ფიქრობდა იოანეზე, ქრისტე ხომ არ არისო, </p> 
<p> 16. მიუგო იოანემ და უთხრა მათ: მე წყლით გნათლავთ, მაგრამ მოდის ჩემზე უძლიერესი, და მე იმის ღირსიც არა ვარ, რომ შევხსნა მისი ხამლის საკვრელი; და ის მოგნათლავთ სულით წმიდითა და ცეცხლით. </p> 
<p> 17. მას ხელთ უპყრია თვისი არნადი და გაწმენდს თავის კალოს, და შეინახავს ხორბალს ბეღელში, ხოლო ბზეს მისცემს უშრეტ ცეცხლს. </p> 
<p> 18. ბევრ სხვა რამესაც ახარებდა და შეაგონებდა ხალხს. </p> 
<p> 19. ხოლო ჰეროდემ, მეოთხედმთავარმა, რომელსაც ამხილებდა იოანე ჰეროდიადას, მისი ძმის, ფილიპეს ცოლისა და ყველა იმ ბოროტების გამო, რაც ჩაედინა, </p> 
<p> 20. ყველაფერს ისიც მიუმატა, რომ საპყრობილეში ჩააგდო იოანე. </p> 
<p> 21. როცა ნათელს იღებდა მთელი ხალხი და იესო, ნათელღებული, ლოცულობდა. </p> 
<p> 22. გაიხსნენ ცანი, და სული წმიდა ხორციელი სახით გადმოვიდა მასზე, როგორც მტრედი, და გაისმა ხმა ზეცით, რომელმაც თქვა: შენა ხარ ძე ჩემი საყვარელი, რომელიც შევიტკბე მე. </p> 
<p> 23. ხოლო იესო ამ დროისათვის იყო ოცდაათი წლისა, და იყო, როგორც ეგონათ, ძე იოსებისა, ელისა, </p> 
<p> 24. მატთატისა, ლევისა, მელქისა, იანაისა, იოსებისა, </p> 
<p> 25. მატათიასი, ამოსისა, ნაუმისა, ესლისა, ნაგესი, </p> 
<p> 26. მაათისა, მატათიასი, სემეისა, იოსებისა, იუდასი, </p> 
<p> 27. იოანასი, რესასი, ზორობაბელისა, სალათიელისა, ნერისა, </p> 
<p> 28. მელქისა, ადისა, კოსამისა, ელმოდამისა, ერისა, </p> 
<p> 29. იოსესი, ელიეზერისა, იორეიმისა, მატთატასი, ლევისა, </p> 
<p> 30. სიმეონისა, იუდასი, იოსებისა, იონანისა, ელიაკეიმისა, </p> 
<p> 31. მელეასი, მაინანისა, მატათასი, ნათანისა, დავითისა, </p> 
<p> 32. იესესი, იობედისა, ბოოსასა, სალმონისა, ნაასონისა, </p> 
<p> 33. ამინადაბისა, არამისა, ესრომისა, ფარესისა, იუდასი, </p> 
<p> 34. იაკობისა, ისააკისა, აბრაამისა, თარასი, ნაქორისა, </p> 
<p> 35. სარუქისა, რაგავისა, ფალეკისა, ებერისა, სალასი, </p> 
<p> 36. კაინანისა, არფაქსადისა, სემისა, ნოესი, ლამექისა, </p> 
<p> 37. მათუსალასი, ენოქისა, იარედისა, მადელეილისა, კაინანისა, </p> 
<p> 38. ენოსისა, სეთისა, ადამისა, ღმრთისა.</p> 
