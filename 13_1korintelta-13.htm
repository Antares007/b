<h1>პავლეს ეპისტოლენი</h1> <h1>პირველი კორინთელთა მიმართ</h1> <h2>თავი მეცამეტე</h2>  
<p>  1. კაცთა და ანგელოზთა ენებზეც რომ ვმეტყველებდე,
        სიყვარული თუ არა მაქვს,
        მხოლოდ რვალი ვარ მოჟღრიალე,
        მხოლოდ წკრიალა წინწილი. </p> 
<p>  2. წინასწარმეტყველების მადლიც რომ მქონდეს,
        ვიცოდე ყველა საიდუმლო
        და მქონდეს მთელი რწმენა,
        ისე,
        რომ მთების დაძვრაც შემეძლოს,
        სიყვარული თუ არა მაქვს,
        არარა ვარ. </p> 
<p>  3. მთელი ჩემი ქონება რომ გავიღო გლახაკთათვის
        და დასაწვავად მივცე ჩემი სხეული,
        სიყვარული თუ არა მაქვს,
        არას მარგია. </p> 
<p>  4. სიყვარული სულგრძელია და კეთილმოწყალე;
        სიყვარულს
        არ შურს,
        არ ქედმაღლობს,
        არ ზვაობს; </p> 
<p>  5. არ უკეთურობს,
        არ ეძებს თავისას,
        არ მრისხანებს,
        არ იზრახავს ბოროტს; </p> 
<p>  6. არ შეჰხარის უსამართლობას,
        არამედ ჭეშმარიტებით ხარობს; </p> 
<p>  7. ყველაფერს იტანს,
        ყველაფერი სწამს,
        ყველაფრის იმედი აქვს,
        ყველაფერს ითმენს. </p> 
<p>  8. სიყვარული არასოდეს არ გადავა,
        თუმცაღა წინასწარმეტყველებანი განქარდებიან,
        ენები დადუმდებიან
        და უქმი გახდება ცოდნა. </p> 
<p>  9. რადგან ჩვენ ნაწილობრივ ვიცით,
        ნაწილობრივ კი წინასწარვმეტყველებთ. </p> 
<p> 10. ხოლო როდესაც მოიწევა სრულქმნილება,
        მაშინ განქარდება ნაწილობრივი. </p> 
<p> 11. როდესაც ვიყავი ყრმა,
        ვიტყოდი, როგორც ყრმა,
        ვფიქრობდი, როგორც ყრმა,
        ვმსჯელობდი, როგორც ყრმა;
        ხოლო როდესაც დავკაცდი,
        ზურგი ვაქციე ყოველივე ყრმობისდროინდელს. </p> 
<p> 12. რადგანაც ახლა ბუნდოვნად ვხედავთ,
        როგორც სარკეში,
        მაშინ კი პირისპირ ვიხილავთ;
        ახლა ნაწილობრივ ვიცი,
        ხოლო მაშინ შევიცნობ,
        როგორც თავად შევიმეცნები. </p> 
<p> 13. ჯერჯერობით კი ეს სამია:
        სარწმუნოება, სასოება და სიყვარული;
        ხოლო ამათში უმეტესი სიყვარულია. </p>  
