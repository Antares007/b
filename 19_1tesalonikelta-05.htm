<h1>პავლეს ეპისტოლენი</h1> <h1>პირველი თესალონიკელთა მიმართ</h1> <h2>თავი მეხუთე</h2>  
<p> 1. ხოლო დროთა და ჟამთათვის, ძმანო, არ გჭირდებათ რამეს მოწერა. </p> 
<p> 2. რადგან თქვენ თვითონაც მშვენივრად იცით, რომ დღე უფლისა მოვა, როგორც მპარავი ღამით. </p> 
<p> 3. ვინაიდან როცა იტყვიან: მშვიდობა და უშიშობაო, სწორედ მაშინ დაატყდებათ თავზე სიკვდილი, როგორც ტკივილი - მშობიარეს, და ვერ წაუვლენ. </p> 
<p> 4. მაგრამ თქვენ, ძმანო, ბნელში როდი ხართ, რომ მპარავივით გეწიოთ დღე. </p> 
<p> 5. რადგან ყველანი ნათლის ძენი ხართ და ძენი დღისა; არა ვართ ღამის, და არც ბნელისა. </p> 
<p> 6. მაშ, სხვებივით ნუკი მივეცემით ძილს, არამედ ვიფხიზლოთ და ვიღვიძოთ. </p> 
<p> 7. ვინაიდან მძინარენი ღამით ხვრინავენ და მემთვრალენიც ღამით თვრებიან. </p> 
<p> 8. ხოლო ჩვენ, რაკი დღის ძენი ვართ, ვიფხიზლოთ და შევიმოსოთ აბჯარი რწმენისა და სიყვარულისა და ჩაფხუტი ხსნის სასოებისა. </p> 
<p> 9. რადგანაც ღმერთმა რისხვისთვის კი არ შეგვქმნა, არამედ ხსნისთვის ჩვენი უფლის იესო ქრისტეს მიერ, </p> 
<p> 10. რომელიც მოკვდა ჩვენთვის, რათა, მღვიძარენი თუ მძინარენი, ვცოცხლობდეთ მასთან ერთად. </p> 
<p> 11. ამიტომაც ნუგეში ეცით და შეაგონეთ ერთიმეორეს, როგორც იქცევით კიდეც. </p> 
<p> 12. გევედრებით, ძმანო, სცანით მაშვრალნი თქვენს შორის, თქვენი წინამძღვარნი უფალში და თქვენი მოძღვარნი; </p> 
<p> 13. გამორჩევით გიყვარდეთ ისინი, მათი საქმის გამო; მშვიდობა გქონდეთ ერთმანეთს შორის. </p> 
<p> 14. ამასაც გევედრებით, ძმანო, დაარიგეთ უწესონი, ანუგეშეთ სულმოკლენი, მხარში ამოუდექით უმწეოთ და დიდსულოვანნი იყავით ყველას მიმართ. </p> 
<p> 15. თვალი ფხიზლად გეჭიროთ, რომ ბოროტის წილ არავინ მიაგოს ვინმეს ბოროტი, არამედ ყოველთვის ეძებდეთ სიკეთეს როგორც ერთურთის, ისე ყველას მიმართ. </p> 
<p> 16. მარადის ხარობდეთ. </p> 
<p> 17. გამუდმებით ილოცეთ. </p> 
<p> 18. მადლიერნი იყავით ყველაფრისათვის, რადგანაც ესაა თქვენს მიმართ ნება ღვთისა ქრისტე იესოში. </p> 
<p> 19. ნუ დაშრეტთ სულს. </p> 
<p> 20. წინასწარმეტყველებას ნუ შეურაცხყოფთ. </p> 
<p> 21. ყველაფერი გამოსცადეთ; მიენდეთ კეთილს. </p> 
<p> 22. განერიდეთ ყოველგვარ ბოროტს. </p> 
<p> 23. თვით მშვიდობის ღმერთმა წვიდა-გყოთ მთელი სისრულით, რათა თქვენი სული, თქვენი სამშვინველი და თქვენი სხეული უმწიკვლოდ იქნეს დაცული ჩვენი უფლის იესო ქრისტეს მოსვლისთვის. </p> 
<p> 24. სარწმუნოა თქვენი მხმობელი, რომელიც აღასრულებს ამას. </p> 
<p> 25. ძმანო, ილოცეთ ჩვენთვის. </p> 
<p> 26. მოიკითხეთ ყველა ძმა წმიდა ამბორით. </p> 
<p> 27. გაფიცებთ უფალს, ყველა ძმას წაუკითხეთ ეს წერილი. </p> 
<p> 28. მადლი ჩვენი უფლის იესო ქრისტესი თქვენთან. ამინ. </p>  
